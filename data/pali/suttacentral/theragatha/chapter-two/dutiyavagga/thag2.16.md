---
title: "2.16 Mahākāḷa"
id: "thag2.16"
chapter: 2
verse: 16
slug: "thag2.16"
edition: "SuttaCentral"
collection: "Theragāthā"
pali_source: "suttacentral"
translator: ""
weight: 16
bookHidden: true
---

# 2.16 Mahākāḷa

“Kāḷī itthī brahatī dhaṅkarūpā,\
Satthiñca bhetvā aparañca satthiṁ;\
Bāhañca bhetvā aparañca bāhaṁ,[^1]\
Sīsañca bhetvā dadhithālakaṁva;\
Esā nisinnā abhisandahitvā.[^2]

Yo ve avidvā upadhiṁ karoti,\
Punappunaṁ dukkhamupeti mando;\
Tasmā pajānaṁ upadhiṁ na kayirā,\
Māhaṁ puna bhinnasiro sayissan”ti.[^3]

## Attribution

… Mahākāḷo thero ….[^4]

## Notes

[^1]: Variant: bāhaṁ → bāhuṁ (bj, sya1ed, sya2ed, pts2ed)

[^2]: Variant: abhisandahitvā → abhisaddahitvā (bj, pts1ed)

[^3]: Variant: sayissan”ti → passissanti (mr)

[^4]: Variant: Mahākāḷo → mahākālo (sya1ed, sya2ed, pts1ed, pts2ed)