---
title: "2.12 Jotidāsa"
id: "thag2.12"
chapter: 2
verse: 12
slug: "thag2.12"
edition: "SuttaCentral"
collection: "Theragāthā"
pali_source: "suttacentral"
translator: ""
weight: 12
bookHidden: true
---

# 2.12 Jotidāsa

“Ye kho te veṭhamissena,[^1]\
nānattena ca kammunā;\
Manusse uparundhanti,\
pharusūpakkamā janā;[^2]\
Tepi tattheva kīranti,[^3]\
na hi kammaṁ panassati.

Yaṁ karoti naro kammaṁ,\
Kalyāṇaṁ yadi pāpakaṁ;\
Tassa tasseva dāyādo,\
Yaṁ yaṁ kammaṁ pakubbatī”ti.

## Attribution

… Jotidāso thero ….

## Notes

[^1]: Variant: veṭhamissena → veghamissena (bj, sya1ed, sya2ed, pts1ed, pts2ed); vegamissena (mr)

[^2]: Variant: pharusūpakkamā → pharusupakkamā (sya1ed, sya2ed, pts2ed)

[^3]: Variant: tattheva → tatheva (sya1ed, sya2ed, pts1ed)